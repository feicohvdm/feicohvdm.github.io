---
layout: about
title: Feico Hajonides
subtitle: beeldhouwer
permalink: /about/
header:
    image: https://25853585-541091259790646543.preview.editmysite.com/uploads/2/5/8/5/25853585/visie_orig.jpg
    text: light
---

## Beeldhouwen als mysterieweg

Van een beeldhouwer mag gevraagd worden dat hij beelden maakt van ervaringen en belevingen die verder gaan dan de bekende natuurlijke zintuigelijk waarneembare vormen.

Mijn beeldend werk is een resultaat van een zoeken naar dat, wat achter uiterlijke vorm aanwezig is. Soms is daar een min of meer herkenbare menselijk gestalte voor nodig. De vorm van de mens is zeer boeiend omdat ze een oneindige veelheid aan vorm en vormgebaren in zich draagt. De vorm van de mens draagt het mysterie van het menszijn in zich. Met elk beeld dat het menselijke laat zien hoop ik iets van dit mysterie te ontsluiten. Voor sommige thema's is zo'n menselijk verzamelpunt van vorm ideaal om van uit te gaan. Voor andere thema's laat ik liever het zintuiglijk herkenbare los en probeer ik de pure vorm achter het herkenbare in stof te vatten.
Wat mij drijft, is een vormgeving te ontwikkelen, die een zekere levenskracht uitstraalt. Het zijn aardse beelden, die door gebruik van spanningsbogen en een vormharmonie levendig aanvoelen. In sommige beelden probeer ik de schoonheid van het onvolmaakte, het wordende te laten zien. In het onvolmaakte en het wordende is immers het leven te bespeuren. Daarbij probeer ik zoveel als mogelijk een teveel aan vorm te vermijden. Eenvoud laat ruimte over om een vorm in ons door te laten leven. Op het spanningsvlak tussen vorm en geen vorm ontstaan mijn beelden.
In grote lijnen kan ik zeggen dat mijn beelden religieus geinspireerd zijn. Ze komen voort en richten zich tot de geestelijke wereld op aarde. Een religieuze houding is essentieel voor mijn weg in de levende organische beeldhouwkunst.

Momenteel werk ik vooral in brons en ijzer. Na 20 jaar bronsgieten en smeden kan ik zeggen dat ik liefde voor deze substanties ben gaan voelen. Het zijn prachtige materialen met een eigenheid dat zich leent om beeldende verhalen te vertellen. De keuze voor de juiste legering van het brons is een zoektocht van jaren geweest. In mijn eigen gieterij ben ik er via talloze proeven achter gekomen welk edelmetaal er aan brons toegevoegd moet worden om het een diepte, een zekere "inhoud" mee te geven. Het kan zijn dat het ene beeld gegoten wil worden in koper met een goudlegering, terwijl het andere juist meer in een brons-legering met ijzer en zilver tot zijn recht komt. Vroeger waren deze legerings-techieken voor het gieten essentieel. Tegenwoordig is dit zo goed als vergeten. Ik probeer deze oude technieken een nieuw en modern gezicht te geven. Dit om het gesprek tussen vorm en materie een gezond en organische eenheid te laten zijn. 


> Een greep uit recensies

"Feico Hajonides maakt kleine en lichtvoetige bronzen, die alle verwijzen naar opstanding. Leven, dat oprijst uit de dood in een verrassend lijnenspel.
De vlucht- en vleugelsuggesties in hun opgaande bewegingen, een bloemvorm, die tot enkele kruisende dunne boogjes is gereduceerd, een mensengestalte als een smal etherisch aan zichzelf ontstijgend silhouet.
Toch is dit niet de enige Hajonides. Er is een andere, die forse en loodzware wandreliëfs creëert, die muren doen kreunen. Soms lijken ze op brokken kleigrond, gegroefd door wind en water. Maar het zouden ook brokken steen kunnen zijn, zó uit de bergen weggezaagd. Versteend leven. Heel monumentaal en indrukwekkend."
Gelders Dagblad (Marrit Verwiel)

"Feico Hajonides toont esthetische, abstrakte bronzen, die heel doordacht en fijnzinnig van vorm zijn. Prachtige lijnen en vlakverhoudingen in volwassen beelden."
NRC Handelsblad

"Het zijn ruimtelijk sterk gevormde beelden. Sommige van marmer, anderen van ijzer of brons. Het is wonderlijk, maar soms lijkt het erop, alsof de beelden van Hajonides leven. Men zou de indruk kunnen krijgen, alsof ze bewogen hebben, nu tot rust zijn gekomen, om opnieuw te gaan bewegen."
Kunstkrant


{% include image.html img="https://25853585-541091259790646543.preview.editmysite.com/uploads/2/5/8/5/25853585/bronsgieten-kopie-3_orig.jpg" alt="Alt for image" %}

> Mijn aanpak van opdrachten

Opdrachten voor het vervaardigen van een beeld zijn keer op keer zeer unieke processen. Ik besteed veel zorg aan het gesprek tussen mij en de opdrachtgever. Samen gaan we op weg naar een nieuw, bijzonder beeld dat past in de vraag achter de opdracht. Diverse schetsen in klei en/of boetseerwas helpt ons naar het uiteindelijke beeld. Als het even kan probeer ik het beeld te gieten in aanwezigheid van de opdrachtgever. Als dat een groep is, proberen we het zo te organiseren dat het beeld op locatie gegoten wordt in samenwerking en in aanwezigheid van alle betrokkenen.

Als voorbeeld wil ik hier graag het proces aanhalen die ik gegaan ben met de protestante gemeente van de Regenboogkerk in Oegstgeest. Mij werd in der tijd gevraagd om een beeld te maken die past in deze kerk en haar gemeente kon inspireren.

De eerste stap naar een beeld toe waren diverse gespreken met een Kunstcommissie. Deze gesprekken gingen over dat wat ieder typerend vond aan deze gemeente. In deze gesprekken werd de "ziel" van de gemeente gezocht, bewogen en in woord en gebaar uitgedrukt.

De tweede stap naar het beeld toe was het vormen door mij van drie schetsen naar aanleiding van de gevoerde gesprekken. Drie totaal verschillende schetsmodellen van ongeveer 50 cm in boetseerwas en klei . Deze drie modellen werden op een stalende zondag gepresenteerd aan de gemeente. Een bijeenkomst waar iedere gemeentelid aanwezig kon zijn. Uiteindelijk werd er op deze dag unaniem voor één beeld gekozen.

De derde stap naar het beeld toe was het uitwerken op passende grote van het gekozen beeld. Dit geschiedde in mijn atelier in Voorstonden. Wederom kon de kunstcommissie dit proces volgen en aanvullen. Tenslotte hebben we met elkaar besloten dat het beeld gegoten kon worden. Om de gemeente bij het tot stand komen van het beeld te betrekken is er voor
gekozen om het beeld ín de kerk in brons te gieten. (Ik beschik over mobiele bronsovens.) Op een mooie zaterdagavond loeide een bronsoven voor de ingang van de kerk. Binnen stonden de mallen opgesteld. Het idee ontstond in de kunstcommissie om aan de gemeente van te voren koper, zilver en goud te vragen om in te brengen voor het gietspijs van het beeld. Een gebaar dat het beeld zeker ten goede zou komen. Vele belangstellenden waren bij het gieten aanwezig. Een prachtig schouwspel. Een soort geboorte van hun beeld.

De vierde stap naar het beeld toe was de uiteindelijke onthulling en overdracht. Dankbaar wordt er door de betrokkenen op het hele proces terug gekeken. Het beeld is ontstaan in gesprek met de gemeenteleden. Het was mijn taak om te horen en in beweging te brengen wat er in deze gemeente leeft. Voor mij was het niet interessant om zomaar een mooi beeldje te maken. Het ging mij om een ontmoeting met datgene wat specifiek in deze gemeente leeft. Een beeld waar de gemeenteleden inspiratie en herkenning in kunnen vinden. Uiteindelijk is het een sprekend beeld geworden met en voor de Regenboogkerk in Oegstgeest.

{% include image.html img="https://25853585-541091259790646543.preview.editmysite.com/uploads/2/5/8/5/25853585/afbeelding-007-kopie_orig.jpg" alt="Alt for image" %}
